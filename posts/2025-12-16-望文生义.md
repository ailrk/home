---
title: 论望文生义
date: 2025-12-16
description: ""
tags: cn, philosophy
---


当今世人，多好望文生义，不务求真，而务求顺；言辞通畅，则以为足矣。试举一例。《论语》曰：“质胜文则野，文胜质则史；文质彬彬，然后君子。”其义何在？或曰：“文者，文化也；质者，体质也。文质彬彬者，有文化而兼有力也。” 其说似通，然与孔子本旨，实南辕而北辙。夫先秦之所谓“文”，非今人所谓文化也，乃礼、乐、教化之谓，君子六艺之属，制度、仪则、外饰之总名也；“质”者，人之内在德性与品质也。是故“文质彬彬”者，内德与外礼相称，相辅而和，然后可以名为君子。

真者，孔子之原义也；顺者，望文生义之曲解也。

夫求顺者，修辞之学也，言之成理、自相圆合则可；其说虽无史证，无实据，苟顺耳合意，亦可行于世。求真则不然，必征诸历史，验诸现实，而其说恒待证伪，不得自安。思想非虚空而生，乃自现实而长。苟求顺而不求真，则思想无根；思想既无根，则精神与现实相离。夫精神者，非独立之物，乃由物质世界之差别与结构所构成也。精神一旦脱离现实，则思想不能生长，思虑日以衰下；思虑既劣，则人多困惑；困惑既多，反为物所役，而失其所以解世者。

是故，现实者，本也；语言者，末也。
望文生义，乃本末倒置也。

